---
title: Psychofonetické sezení
---
Je to už více než rok, co jsem objevil [Psychofonetiku](https://skolaempatie.sk/o-nas/o-psychofonetike/)
a začal ji studovat. Praktické nástroje a znalosti, které zde
dostávám, mi umožňují poznávat především sama sebe. Díky tomu se mi
lépe daří rozpoznat své vnitřní překážky a překonávat je. Je pro mě
snazší se o sebe lépe postarat a otevřít si cestu ke svým vnitřním
zdrojům.

Nyní, když začínám druhý ročník tohoto tříletého studia, je již
čas na práci s klienty z veřejnosti. Poznávat sám sebe a pomáhat sám
sobě, je totiž jen první nezbytný krok na cestě k tomu, abych mohl
prostřednictvím psychofonetických sezení pomáhat ostatním.

Co se děje během psychofonetického sezení? Vytvoříme společně
bezpečný prostor, do kterého můžete přinést cokoliv ze svého života:

* čemu potřebujete porozumět
* co potřebujete překonat
* co chcete získat
* co vás trápí
* ...

Pomohu vám u tohoto vašeho tématu získat nadhled, pochopení
sebe sama a nové poznání sebe sama. Tento nadhled a nové poznání
obvykle vede


* k úlevě a hřejivému pocitu, že jste viděni, slyšeni a
	pochopeni, a to nejen mnou, ale především jste pochopeni vámi
	samotnými 😊
* k ujasnění si toho, co je pro vás dobré
* k snadnějšímu dosažení toho po čem toužíte
* k nalezení svého vlastního vnitřního vedení
* k návratu sebedůvěry, naděje, chuti a vůle konat a žít svůj
	život

Co se NEDĚJE během sezení:

* Dávání rad - Já vám žádné rady nedám, protože to nefunguje.
	Jediná rada, která funguje je ta, na kterou si přijdete sami - a s
	tím vám rád pomohu.
* Otevírání témat, na které nejste připraveni - Vy sami vědomě
	rozhodujete, na co se podíváme. A toto je pro vás bezpečné.
* Přesvědčování vás o tom, co je pro vás správné a co si máte
	myslet - Uvědomuji si a respektuji vaši individualitu. Vy sami
	dáváte význam svým zkušenostem, díky kterému se posouváte směrem
	který je pro vás nyní ten nejlepší.

Nabízím tímto v rámci mého studia psychofonetická sezení
zdarma. Protože je sezení zdarma a má pro mě mít učební hodnotu ...

* tak si z celého sezení vytvořím audio nahrávku. Tato
	nahrávka mi pomáhá slyšet sama sebe a zdokonalovat se ve své práci.
	Nahrávka bude pak cca do týdne smazána.
* zeptám se vás na zpětnou vazbu. Co vám pomohlo, nepomohlo,
	jak jste se cítili, ... Samozřejmě respektuji vaše soukromí a nebudu
	vás k ničemu nutit, ale vaše upřímná odezva mi opět velmi pomůže v
	mém studiu.

Pokud máte zájem o sezení nebo další informace, pak se ozvěte soukromou zprávou přes [messenger na mém FaceBooku](https://www.facebook.com/pavel.vojtechovsky.92/). Další informace:

* délka sezení cca 1 - 1.5 hodiny
* můžeme se sejít vzdáleně přes počítač, nebo i osobně v
	Prostějově. Mám k dispozici vhodný prostor.
* stejně jako v jiných druzích psychologických sezení, tak ani
	v psychofonetice se nedoporučuje dělat sezení s příbuznými a
	blízkými přáteli. Jsou pro to dobré důvody. Budu ale rád, když mi
	doporučíte své známé. A já vám zase mohu doporučit své výborné
	spolužáky, kteří také nyní nabízejí sezení zdarma.

A na závěr jedna důležitá podmínka: Dobrovolnost - nelze nikoho
nutit, aby se změnil. Pokud vás tedy štve
manžel/manželka/syn/dcera/otec/matka/kolega/kamarád, tak jej nenuťte,
aby mě navštívil, s nadějí, že se tím oni změní. To nefunguje.
Přijďte raději sami. Věřím, že najdeme řešení i když se nyní zdá, že
problém je u nich.
